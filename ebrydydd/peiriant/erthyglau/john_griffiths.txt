Bu 2013 yn flwyddyn heriol, gyda thoriadau cyllideb yn effeithio ar ein bywydau i gyd. Mae llai gan awdurdodau lleol i'w wario ar wasanaethau, a gyda dewisiadau anodd yn ein hwynebu, mae'n hawdd colli golwg ar bwysigrwydd diwylliant, chwaraeon a'r Celfyddydau yn ein bywydau bob dydd. Ond camgymeriad fyddai eu hystyried yn bethau ychwanegol, dewisol.

Ers i mi ddod yn Weinidog Diwylliant a Chwaraeon ym mis Mawrth eleni, rydw i wedi bod yn awyddus i ddangos eu bod yn rhan hanfodol o'r hyn sy'n gwneud bywyd yn waraidd ac yn werth ei fyw a bod ganddyn nhw rôl i'w chwarae yn mynd i'r afael â thlodi ac yn creu swyddi a thwf. Maen nhw'n rhan o'r ateb i'r heriau mawr sy'n ein hwynebu.

Er gwaethaf yr heriau cafwyd nifer o lwyddiannau i ni gael adfyfyrio arnyn nhw. Mae ein polisi o sicrhau mynediad am ddim i Amgueddfeydd Cenedlaethol Cymru yn parhau i brofi'n llwyddiannus, gyda nifer mwy nag erioed yn ymweld â saith safle Amgueddfa Cymru yn ystod 2012-13. Rydym ni hefyd wedi cymryd camau pwysig i warchod amgylchedd hanesyddol Cymru drwy ymgynghori ar Fil Treftadaeth, y byddaf i'n gwneud datganiad arno ym mis Ionawr.

Ni all y celfyddydau a diwylliant fod yn rhywbeth i'r dosbarth canol yn unig. Ym mis Tachwedd, comisiynais y Farwnes Kay Andrews i gynnal adolygiad i'r modd y gallai cyrff diwylliannol gydweithio â'i gilydd yn agosach i helpu mwy o bobl mewn ardaloedd difreintiedig i fanteisio ar y celfyddydau, diwylliant a'r amgylchedd hanesyddol yn ogystal â chyfranogi.

Mae gwneud yn siŵr fod gan bobl ifanc o gefndiroedd difreintiedig gyfle i brofi cyfoeth ein celfyddydau, ein diwylliant a'n treftadaeth yn rhan o'r hyn y gallwn ni ei wneud i'w helpu i wneud cynnydd da yn yr ysgol a byw bywydau llawn; mae hwn yn fater allweddol rydym ni'n gweithio arno yn dilyn adroddiad yr Athro Dai Smith ar y Celfyddydau mewn Addysg.

Cafwyd trafodaeth eang yn y cyfryngau am gau llyfrgelloedd i arbed arian. Fodd bynnag, ar wahân i'r ffaith eu bod yn wasanaeth statudol, mae rhan allweddol gan lyfrgelloedd i'w chwarae i godi lefelau llythrennedd a threchu tlodi. Maen nhw'n caniatáu i gymunedau fanteisio ar gyfleoedd addysg a hyfforddiant sy'n helpu i godi sgiliau sylfaenol ac adeiladu hyder. Yn fwy sylfaenol, maen nhw'n helpu i greu gwir gymuned.

Mae llawer o'n llyfrgelloedd wedi bod yn canfod datrysiadau arloesol i'r problemau cyllido, drwy gyd-leoli gyda gwasanaethau eraill a dod o hyd i ffynonellau amgen o gyllid. Yn gynnar yn 2014 byddaf yn comisiynu adolygiad arbenigol o gynlluniau cyfredol a darpar gynlluniau'r awdurdodau lleol ar gyfer cyflenwi gwasanaethau llyfrgell er mwyn adnabod modelau cynaliadwy fel y rhain. Mae ein llyfrgelloedd hefyd yn symud gyda'r oes; yn ddiweddar fe lansiais wasanaeth e-gylchgronau newydd am ddim. Mae hyn yn golygu y gall unrhyw un sy'n aelod o lyfrgell yng Nghymru ddarllen amrywiaeth eang o gylchgronau am ddim. Cysylltwch â'ch llyfrgell leol i ymuno a chael rhagor o fanylion am y gwasanaeth gwych hwn.

Mae Llywodraeth Cymru wedi bod yn hyrwyddo byw'n iach a'r manteision sy'n dod yn ei sgil ers tro. Rydym ni'n gwneud cynnydd gyda'r her i helpu ein plant i ddod yn fwy gweithredol. Dangosodd yr arolwg chwaraeon ysgol a gynhaliwyd gan Chwaraeon Cymru fod 40% o'n pobl ifanc yn cymryd rhan mewn chwaraeon fwy na thair gwaith yr wythnos. Mae hyn yn gynnydd mawr o 27% yn 2011.

Fodd bynnag, nid oes modd dweud yr un peth am oedolion. Rydym ni'n parhau i wynebu her sylweddol wrth geisio perswadio pobl sydd ar hyn o bryd yn gwneud dim i wneud rhywbeth, a'r rhai sy'n gwneud ychydig i wneud mwy o ran cymryd rhan mewn chwaraeon neu ymarfer corff, gan newid arferion byw oedolion i fod yn fwy gweithredol yn eu hamser hamdden. Mae buddsoddiad o £9m wedi'i wneud i gefnogi Strategaeth Chwaraeon Cymunedol Chwaraeon Cymru sydd wedi'i ddatblygu i helpu awdurdodau lleol a phartneriaid eraill i gyflawni'r newid pwysig hwn mewn lefelau cyfranogi. Yn erbyn cefnlen o doriadau posibl i'r gwasanaethau hamdden nid yw hyn am fod yn hawdd. Rhaid i ni wneud y defnydd gorau o bob cyfle i gyfuno adnoddau a chyllidebau a gwneud cymaint â phosibl i warchod gwasanaethau at y dyfodol.

Mae cymryd rhan mewn chwaraeon yn un ffordd o fod yn fwy heini ac egnïol. Mae cerdded neu feicio i'r gwaith ac ar gyfer siwrneiau yn lleol yn ffordd arall o wneud gweithgareddau egnïol yn rhan o'n bywyd pob dydd.  Daeth y Ddeddf Teithio Llesol yn gyfraith ym mis Tachwedd eleni a bydd hyn yn ei wneud yn haws i bobl gerdded a beicio fel gweithgaredd rheolaidd. Mae'r her go iawn yn dechrau nawr. Cam cyntaf yw cael deddf newydd, yr hyn sydd raid i ni ei wneud nawr yw sicrhau ei bod yn cael ei rhoi ar waith a dechrau ar y broses o newid er mwyn i ni fod yn genedl sy'n arwain o ran cerdded a beicio.

Hefyd dathlwyd pen-blwydd cyntaf Llwybr Arfordir Cymru, sydd nid yn unig yn caniatáu i bobl gerdded ar hyd ein harfordir prydferth, ond sydd hefyd wedi cyfrannu £32 miliwn i economi Cymru. Mae caniatáu i ragor o bobl fynd allan i'n cefn gwlad yn faes pwysig arall i'w ddatblygu yn 2014 a'r bwriad yw mynd ati i lunio Papur Gwyrdd ym mis Chwefror. Bydd yr ymgynghoriad hefyd yn ystyried sut y gallwn sicrhau bod rhandiroedd a chynlluniau garddio cymunedol ar gael yn ehangach.

Bydd 2014 yn flwyddyn brysur arall gyda dathlu bywyd a gwaith Dylan Thomas i nodi canmlwyddiant ei eni,  digwyddiadau i goffau dechrau'r rhyfel Byd Cyntaf a Thîm Cymru'n cystadlu yng Ngemau'r Gymanwlad yn ninas Glasgow. Rydw i hefyd yn edrych ymlaen at ymweld â'r prosiectau a chyfarfod â'r bobl sy'n dangos sut rydym ni wedi gwneud gwahaniaeth gwirioneddol. Am y tro, hoffwn ddymuno Nadolig Llawen a Blwyddyn Newydd Dda i chi i gyd.
